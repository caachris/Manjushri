<!DOCTYPE html>
<html lang="zh-Hant">
<head>
 <title>《第六章》《第四節》文殊菩薩妙德讚頌</title>
 <meta charset="UTF-8">
 <meta name="author" content="寶嚴">
 <meta name="description" content="讚佛功德，如是殊勝，而文殊大聖，久已成佛，常住寂光，以大悲無盡，倒駕慈航，垂跡十方，於諸眾生，為師為導，為明為炬，為燈為照，為智為慧，為救為護，為歸為依，誠為三世之佛母，諸菩薩導師，功德深廣無邊，讚莫能盡。今廣引諸經論及古德頌言，讚其勝德，願見聞者，同歸仰信，共學文殊大智大願，大悲大行之妙德，速啓般若妙慧，同證無上菩提，是為所願。讚頌如下：一、《大乘本生心地觀經》佛讚言。二、《印光法師文鈔續編》讚言。三、《佛門必備課誦本》讚言。四、古德讚言。五、《金剛頂經瑜伽文殊師利菩薩供養儀軌》讚言。六、《憨山老人夢遊集》憨山大師讚言。七、《廣清涼傳》讚言。那爛陀寺五百大班智達讚言。九、《文殊五字根本真言念誦法》讚言。十、《文殊所說最勝名義經》頌言。">
 <meta name="viewport" content="width=device-width, initial-scale=1.0">
 <link rel="stylesheet" href="../style.css">
 <link rel="icon" href="../icon2.ico" type="image/x-icon"/>
</head>

<body>
    <header>
        <h2 style="text-align: center;">《第六章》</h2>
        <h1>第四節 文殊菩薩妙德讚頌</h1>
    </header>
    <nav>
        <p><a href="../首頁.html">回首頁</a></p>
        <p><a href="導言目錄.html">第六章目錄</a></p>
        <p><a href="第三節 信解八不中道，印心實相般若.html">上一節</a></p>
    </nav>
    <p>
        導言：《萬善同歸集》說：「稱揚佛德，讚歎大乘，勝報無邊，殊因最大。讚一偈，有超劫成佛之功。頌一言，獲舌相妙音之報。《觀佛三昧海經》云：昔過去久遠無量世時，有佛出世，號寶威德上王，時有比丘與九弟子，往詣佛塔，禮拜佛像，見一寶像，嚴顯可觀，禮已諦觀，說偈讚歎。後時命終，悉生東方寶威德上王佛國，大蓮華中，忽然化生。從此已來，恆得值佛，得念佛三昧，佛為授記，於十方面，各得成佛。」
        <br>&emsp;&emsp;讚佛功德，如是殊勝，而文殊大聖，久已成佛，常住寂光，以大悲無盡，倒駕慈航，垂跡十方，於諸眾生，為師為導，為明為炬，為燈為照，為智為慧，為救為護，為歸為依，誠為三世之佛母，諸菩薩導師，功德深廣無邊，讚莫能盡。今廣引諸經論及古德頌言，讚其勝德，願見聞者，同歸仰信，共學文殊大智大願，大悲大行之妙德，速啓般若妙慧，同證無上菩提，是為所願。
    </p>
    <nav>
        <p>
            讚頌如下：
            <br><a href="#641">一、《大乘本生心地觀經》佛讚言</a>
            <br><a href="#642">二、《印光法師文鈔續編》讚言</a>
            <br><a href="#643">三、《佛門必備課誦本》讚言</a>
            <br><a href="#644">四、古德讚言</a>
            <br><a href="#645">五、《金剛頂經瑜伽文殊師利菩薩供養儀軌》讚言</a>
            <br><a href="#646">六、《憨山老人夢遊集》讚言</a>
            <br><a href="#647">七、《廣清涼傳》讚言</a>
            <br><a href="#648">八、那爛陀寺五百大班智達讚言</a>
            <br><a href="#649">九、《文殊五字根本真言念誦法》讚言</a>
            <br><a href="#6410">十、《文殊所說最勝名義經》頌言</a>
        </p>
    </nav>

    <hr size="3px" align=" center" width="100%" color="black">

    <article>
        <section id="641">
            <h2>一、《大乘本生心地觀經》佛讚言：</h2>
            <p>
                文殊師利大聖尊 三世諸佛以為母
                <br>十方如來初發心 皆是文殊教化力
                <br>一切世界諸有情 聞名見身及光相
                <br>並見隨類諸化現 皆成佛道難思議
            </p>
        </section>

        <hr size="3px" align=" center" width="100%" color="black">

        <section id="642">
            <h2>二、《印光法師文鈔續編》印光大師讚言：</h2>
            <p>
                ◯文殊菩薩德難量 久成龍種上法王
                <br>因憐眾生迷自性 特輔釋迦振玄綱
                <br>為七佛師體莫測 作菩薩母用無方
                <br>常住寂光應眾感 萬川一月影咸彰
                <br>◯文殊輔法王 智慧非佛莫量
                <br>圓頓教中振玄綱 妙義徹底彰
                <br>聞者直下亡情見 達本菩提道場
                <br>願如善財沐恩光 究竟證真常
            </p>
        </section>

        <hr size="3px" align=" center" width="100%" color="black">

        <section id="643">
            <h2>三、《佛門必備課誦本》讚言：</h2>
            <p>
                五臺山上紫雲開 文殊普賢下山來
                <br>身騎綠毛金獅子 脚踏蓮華朵朵開
            </p>
        </section>

        <hr size="3px" align=" center" width="100%" color="black">

        <section id="644">
            <h2>四、古德讚言：</h2>
            <p>
                ◯文殊大士 妙應無方 座前獅子獸中王
                <br>妙意降吉祥 花雨天香 寶智透心光
                <br>◯具大慈心妙吉祥 三世覺母智難量
                <br>左持利劍煩惱斷 右執青蓮德相彰
                <br>孔雀神獅供乘馭 毒龍猛獸伏清涼
                <br>童形五髻知權現 本是如來歡喜藏
                <br>◯文殊身 從空顯出紫磨金
                <br>文殊意 諸法自性相應明
                <br>文殊尊 我今至誠頭頂禮
                <br>◯諸佛佛子之自性 諸佛佛子攝為一
                <br>諸佛佛子尊中尊 文殊師利我讚歎
                <br>◯面前空中 獅子蓮月座 至尊本師 熙怡晏然居
                <br>我心皈依 無上勝福田 宏宣聖教 百劫願久存
            </p>
        </section>

        <hr size="3px" align=" center" width="100%" color="black">

        <section id="645">
            <h2>五、《金剛頂經瑜伽文殊師利菩薩供養儀軌》讚言：</h2>
            <p>
                當願眾生遇此教 曼殊常為善知識
                <br>速證般若善巧智 疾成無上兩足尊
            </p>
        </section>

        <hr size="3px" align=" center" width="100%" color="black">

        <section id="646">
            <h2>六、《憨山老人夢遊集》憨山大師讚言：</h2>
            <p>
                ◯金色界裏月 五臺山上雪 雲端獅子兒 空中霹靂舌
                <br>誰識飲牛翁 原是甘露滅 宴坐金剛窟 似踞猛虎穴
                <br>◯玻瓈一盞茶 聊清煩惱熱 借問窟中多少人
                <br>前後三三非浪說
                <br>◯居寂滅地 建大法幢 擊塗毒鼓 聞者心降
                <br>七佛之師 眾生之父 如獅子王 大方闊步
            </p>
        </section>

        <hr size="3px" align=" center" width="100%" color="black">

        <section id="647">
            <h2>七、《廣清涼傳》濟州撰</h2>
            <p>
                釋尊降世 說法度人 大聖文殊 示菩薩身
                <br>佛不並化 助道能仁 金口宣言 證號往音
                <br>龍種上尊 摩尼寶積 普化色身 未來當得
                <br>雙林滅景 眾聖韜光 我大導師 奄宅清涼
                <br>五百仙具 講道為常 波利遠歸 無著願見
                <br>或授祕語 或覩神變 為接有情 不捨方便
                <br>我曾供養 今復親依 瞻仰真像 若覘靈暉
                <br>俗緣未斷 善念長歸 我對金容 當發大誓
                <br>運菩提心 廣度一切 近侍吉祥 億生萬世
            </p>
        </section>

        <hr size="3px" align=" center" width="100%" color="black">

        <section id="648">
            <h2>八、古印度那爛陀寺五百大班智達(有修有證的智者)，受文殊菩薩加持，所作不謀而和之文殊讚：</h2>
            <p>
                妙慧遣除二障雲 如日淨妙極光明
                <br>如實見盡一切義 故持經卷於心處
                <br>任誰墮入輪迴獄 無明黯鈍為苦逼
                <br>悲憫眾生如獨子 說法六十妙音具
                <br>教誠雷震煩惱眠 演音解脫業力鎖
                <br>無明黯鈍眾苦逼 悉斬盡故舉慧劍
                <br>本淨究竟證十地 功德圓成佛子身
                <br>三十二相為莊嚴 除我心昧禮妙音
            </p>
        </section>

        <hr size="3px" align=" center" width="100%" color="black">

        <section id="649">
            <h2>九、《文殊五字根本真言念誦法》讚言：</h2>
            <p>
                誰之智慧離二障雲 猶如淨日極明朗
                <br>所有諸義如實觀故 胸中執持般若函
                <br>諸有於此生死牢獄 無明闇覆苦所逼
                <br>眾生海中悲同一子 具足六十韻音語
                <br>如大雷震煩惱睡起 業之鐵索為解脫
                <br>無明闇除苦之苗芽 盡皆為斷揮寶劍
                <br>從本清淨究竟十地 功德身圓佛子最勝體
                <br>百一十二相好莊嚴 除我心闇敬禮妙吉祥
                <br>
                <br><b>法供養偈：</b>
                <br>上師文殊為諸眾生 生死解脫轉法輪
                <br>諸法自性生滅俱離 盡世邊際安穩住
                <br>三世所積無邊善業 利生回向菩提因
                <br>生生世世真言戒律 如理守護受得已
                <br>母等眾生輪迴解脱 如妙吉祥我願成
                <br>能如說修行 利益諸眾生 攝受於有情 代眾生受苦
                <br>勤修諸善根 不捨菩薩業 不離菩提心 如是等供養
                <br>
                <br><b>懺悔偈</b>
                <br>上師妙吉祥 十方諸如來 正法賢聖僧 慈悲憶念我
                <br>無始至今生 由貪瞋無明 起身口意業 作十惡無間
                <br>破三皈五戒 別解脫戒等 違菩薩律儀 背密教誓句
                <br>不孝輕慢師 不敬梵行侶 墮逸遠三寶 罵僧謗正法
                <br>輕辱有德者 危害有情類 自作若教他 或見聞隨喜
                <br>人天解脫障 輪迴諸苦因 我今大慚愧 一一皆懺悔
                <br>隨喜無邊善 迴向徧有情 我禮妙吉祥 願大悲哀愍
                <br>
                <br><b>迎請文殊菩薩</b>
                <br>文殊自性諸法現量境 不來不去不住如虛空
                <br>如如大悲離時界生滅 於中幻化眾生影色現
                <br>若來若去性相實非有 此之所緣顯現如水月
                <br>一切諸佛智慧妙吉祥 惟願慈悲哀愍降來臨
                <br>
                <br><b>發願</b>
                <br>大悲尊以極徧智光明 盡除我心愚癡諸黑暗
                <br>契經及論教典皆證得 願賜智慧辯才咸顯現
                <br>任何時中或欲見 及有少許欲問者
                <br>於所怙主妙吉祥 願無障礙常得覲
                <br>十方虛空盡邊際 有情普利修習故
                <br>文殊如何所行為 願我行為亦如是
                <br>
                <br><b>敬禮真實一切解</b>
                <br>最極清淨真正心 至尊頂中恒頂禮
                <br>一切諸佛同教勅 文殊諸名我演說
                <br>妙色相好端嚴身 一切色中最為尊
                <br>金色蓮華最殊勝 蓮華之座極廣大
                <br>執時潔淨曼陀華 吉祥善住最勝意
                <br>亦是正覺是獨覺 亦是先世已成佛
                <br>身如千日光燦爛 亦是滿月心耀主
                <br>如是相好讚說已 領解心中恒誦持
                <br>一切惡業皆遠離 證得最極清淨果
                <br>殊勝相好憶持者 遠無間業悉清淨
                <br>諸不清淨之惡業 如是一切皆除滅
                <br>臨終捨壽往異方 惡相惡境若現時
                <br>以清淨心恒憶持 勇猛文殊親得見
                <br>具智人中極清淨 誰能讀誦能憶持
                <br>若要證得佛果者 無疑心中決證得
                <br>
                <br><b>迴向文</b>
                <br>歸命吉祥智勇識 詮演真實苦深義
                <br>我今讀誦施眾生 同獲吉祥金剛智
            </p>
        </section>

        <hr size="3px" align=" center" width="100%" color="black">

        <section id="6410">
            <h2>十、《文殊所說最勝名義經》頌言：</h2>
            <p>
                歸命妙吉祥 所說最勝義 文殊大智者 智觀善出生
                <br>甚深微妙義 大法無等倫 於初中後善 名義為最勝
                <br>過去佛已說 未來佛當說 現在佛今說 三世皆如是
                <br>於大幻網中 能度諸群品 文殊大吉祥 智慧妙觀察
                <br>宣說祕密門 自在王神咒 持大智慧劍 斷大煩惱網
                <br>大顯及大稱 大光及大明 大幻作幻師 大幻義成就
                <br>大方便大願 大力及大智 大慈法無我 大悲深妙行
                <br>大慧大勇猛 大施大方便 大神通智力 大威德勇健
                <br>文殊大音聲 遍徹於三界 如實而了知 一切法無我
                <br>離文字語言 同真際法性 吹於大法螺 擊於大法鼓
                <br>建廣大法幢 作廣大音聲 不住於涅槃 悲愍諸眾生
                <br>化諸天人眾 三界得自在 住平等聖道 湧現於法幢
                <br>普於十方界 示現童子相 或現沙門相 或現老人相
                <br>或三十二相 端嚴甚微妙 智慧德行者 阿闍梨法師
                <br>度一切眾生 相應成正覺 了達虛空界 一切智智海
                <br>破壞無明網 摧滅流轉輪 永離諸煩惱 速達於彼岸
                <br>以智水灌頂 莊嚴妙寶冠 斷除三種苦 離一切纏縛
                <br>得三種解脫 成正等正覺 離一切有著 安住真實際
                <br>持大如意寶 為最上導師 大喜及大樂 大慶及大欲
                <br>決定真實法 吉祥最勝尊 殊勝微妙行 利益諸眾生
                <br>為降伏魔怨 消除諸驚怖 文殊妙智光 熾盛皆遍照
                <br>灌頂法王子 最勝名義師 能為大良藥 消除諸病苦
                <br>舒白毫相光 照耀於三界 乃至十方刹 普建大法幢
                <br>及張大傘蓋 為慈悲道場 蓮華大寶蓋 遍覆諸如來
                <br>一切佛法性 一切佛相應 一切佛平等 為最勝尊重
                <br>金剛智灌頂 吉祥自在王 一切世自在 最勝金剛王
                <br>一切佛大心 一切佛智行 一切佛大身 一切佛妙辯
                <br>金剛日大明 金剛月大明 熾盛皆遍照 十方眾生界
                <br>菩薩妙智身 出生諸善利 譬如大地中 生種種利益
                <br>一切佛智藏 流出大法輪 一切法自性 一切自性生
                <br>於一刹那中 出生諸法義 即得大智慧 覺了一切法
                <br>深入諸三昧 安住平等理 諸法悉清淨 成正等正覺
                <br>趣正等菩提 如來功德海 諸眾生蘊聚 猶如於虛空
                <br>諸眾生心行 種種相差別 了知諸根境 五蘊悉皆空
                <br>了知諸行相 安住實際中 十二緣生法 體性皆清淨
                <br>覺法無自性 住於一乘道 方便智大悲 能普遍饒益
                <br>攝受諸有情 令悟無生忍 一切眾生心 平等無差別
                <br>通達三世法 一切智慧義 五蘊性本空 三世皆如是
                <br>一念生信解 即見諸佛性 文殊大吉祥 菩薩摩訶薩
                <br>具六通三明 六念皆圓滿 以智慧法雨 普潤諸眾生
                <br>宣示四法印 引導於三乘 清淨最上義 能作大吉祥
                <br>菩薩所稱讚 成就金剛尊 眾生無億數 瞻仰歸命禮
            </p>
            <p>
                &emsp;&emsp;最後，以本書集義文殊師利般若經論功德，
                <br>&emsp;&emsp;迴向法界十方眾生，偈頌言：
                <br><b>頂禮文殊妙吉祥 無盡慧海遍法界</b>
                <br><b>舒遍無竭辭辯海 智燈明照無明闇</b>
                <br><b>我今以三十萬言 詮釋般若一滴相</b>
                <br><b>仰承三寶護念力 願符聖意順佛心</b>
                <br><b>見聞隨喜心相應 契入本覺妙智海</b>
                <br><b>心中覺華常敷榮 心田慧泉涓涓流</b>
                <br><b>智劍割破情識網 轉識慧光照心地</b>
                <br><b>勤修無相六度行 念佛迴向安樂土</b>
                <br><b>親覲彌陀受聖記 福慧圓修光明身</b>
                <br><b>他日禮十方如來 敘說今世因地行</b>
                <br><b>願眾生共修般若 同證無上菩提覺</b>
            </p>
        </section>
    </article>

    <hr size="3px" align=" center" width="100%" color="black">

    <nav>
        <p align="center"><a href="#top">回到頂端</a></p>
        <p><a href="第三節 信解八不中道，印心實相般若.html">上一節</a></p>
        <p><a href="導言目錄.html">第六章目錄</a></p>
        <p><a href="../首頁.html">回首頁</a></p>
    </nav>
</body>
</html>